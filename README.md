ایجاد نهادی برای راهبری جنبش مهسا و هم‌افزایی بیش از پیش نیروهای داخل و خارج، می‌تواند نقطه عطفی در آستانه فصل دوم این جنبش باشد. از تجمیع اخبار موجود در رسانه‌های مجازی این طور به نظر می‌رسد که در ساعت نگارش این نوشته، افرادی با همین ذهنیت و امید در حال تشکیل یک «شورای گذار» یا «ائتلاف» هستند. 

اما هر گروهی که می‌کوشد شورایی برای نمایندگی نیروهای انقلابی داخل و خارج ایران تشکیل دهد، برای موفقیت، ناگزیر است ابتدا پاسخی دقیق و درخور به این پرسش بیاید، که چرا طی دهه‌های گذشته کوشش‌های مشابه هرگز موفق نبوده‌اند. 

نخستین پارامتر قابل تحلیل، ماهیت سازوکارهایی است که چنین گروه‌هایی در بدو تشکیل به خود دیده‌اند. هر گروهی که ماموریت «نمایندگی» دارد، در نبود سازوکارهایی که به طور شفاف اصل نمایندگی را تضمین، ترمیم و تقویت می‌کنند، دیر یا زود با اساسی‌ترین تهدید وجودی که همانا بحران مشروعیت است مواجه خواهد شد. مادامی که به معنای کلمه وفادار بمانیم، «ائتلاف» هم نمونه‌ای از این نوع گروه‌هاست. بنا به تعریف، یک ائتلاف شامل نمایندگانی از گروه‌های سیاسی است که برای تحقق ارزش‌ها و اهدافی مشترک با هم همکاری می‌کنند، هر چند تفاوت‌های بعضا مهم‌شان در سایر موضوعات را نیز به رسمیت می‌شناسند. 

حال آنکه در ائتلاف‌های گذشته همواره حداقل یکی از گزاره‌های زیر صادق بوده است:

۱. افراد عضو اساسا ادعای نمایندگی هیچ گروه سیاسی را نداشته‌ و از همین رو مورد اعتنای مردم و نهادهای بین المللی قرار نگرفته‌اند.

۲. افراد عضو ادعای نمایندگی برخی گروه‌های سیاسی را داشته‌اند، اما سازوکار این نمایندگی و شکل اتصال افراد به بدنه آن گروه‌های سیاسی روشن نبوده و از این رو نگرش عام و خاص به آنها توام با تردید بوده است.

۳. تفاوت‌ها در اهداف و ارزش‌های گروه‌های سیاسی عضو در ائتلاف شفاف نبوده، یا اساسا تفاوت قابل ذکری وجود نداشته و به این سبب گروه تشکیل شده از حیث تکثر و تنوع عملا در تعریف ائتلاف نگنجیده است.

۴. تفاوت‌های اهداف و ارزش‌های گروه‌های سیاسی شفاف بوده اما به رسمیت شناخته نشده و در نتیجه ائتلاف اندکی پس از تشکیل از هم پاشیده است.

۵. آرمان مشترک اعضای ائتلاف اهدافی سلبی همچون نابودی هر چه سریع‌تر جمهوری اسلامی  یا از این دست بوده که هرگز محقق نشده است. ترسیم اهدافی که لزوما در کنترل و دسترس اعضای ائتلاف‌های گذشته نبوده‌اند، معمولا آنها را به سرعت با بحران انگیزه و فرسایش مواجه کرده است.

هر چند این بار از بابت مقبولیت اجتماعی، نام‌هایی همچون علی کریمی، حامد اسماعیلیون، مسیح علینژاد و رضا پهلوی، که در فضای مجازی به عنوان اعضای ائتلاف مطرح می‌شوند، پایگاه قابل توجهی دارند، و این خود تفاوتی مهم با دفعات پیشین است، اما به نظر می‌رسد که از منظر سیاسی، هنوز دست کم تعدادی از پنج گزاره فوق درباره ائتلاف جدید صادق هستند. به عنوان مثال، روشن نیست که کدام گروه‌های سیاسی توسط این ائتلاف نمایندگی می‌شوند، و بر فرض وجود چنین گروه‌هایی، سازوکار اتصال این افراد به آنها چیست، هدف مشترک آن گروه‌ها ورای سرنگونی جمهوری اسلامی چیست، و مهم تر آنکه، پس از سرنگونی جمهوری اسلامی، تفاوت‌های مهم در رویکرد آن گروه‌ها با یکدیگر چه خواهد بود.

از بین این نام‌ها، تنها فردی که پیشینه لازم برای نمایندگی سیاسی را دارد رضا پهلوی است، اما خود او از پذیرفتن این نمایندگی ابا می‌کند. رضا پهلوی همواره تلاش کرده خود را از نیروهای سیاسی که او را نماینده خود می‌دانند جدا کرده و نقشی فراسیاسی برای خود تعریف کند. حداقل بر اساس اظهارات شخص او، نمی‌توان او را نماینده اختصاصی سلطنت‌طلبان، دمکرات‌ها، سکولارها، مذهبی‌ها یا هیچ نیروی سیاسی دیگری قلمداد کرد. این شکل از میانه‌یابی سیاسی از سویی سلوکی شاهانه و پدرمآب را در پس خود پنهان داشته و از سوی دیگر آژیر ناخوشایند ولی آشنای «وسط‌بازی» را به صدا درمی‌آورد. از این روست که رضا پهلوی هرچند احتمالا پتانسیل نقش‌آفرینی در جایی دیگر را دارد، نمی‌تواند در یک ائتلاف مترقی عضویت فعالی داشته باشد.

 تصویری جایگزین از یک ائتلاف موثر را می‌توان چنین رسم کرد:

۱. اجماع تمام نیروهای ریشه دار و موثر در تاریخ معاصر ایران، اعم از گروه‌های سکولار، فمینیست، دمکرات، سلطنت‌طلب، چپ، مذهبی، ملی‌گرا و غیره که هر یک در مانیفست خود به روشنی اهداف و ارزش‌های خود را به اطلاع عموم رسانده‌اند و توسط یک چهره سیاسی برگزیده خود در شورای ائتلاف نمایندگی می‌شوند.

۲. شفافیت سازوکارهای نمایندگی، که می‌تواند از طریق رای مستقیم بدنه گروه‌های سیاسی عضو و با اتکا به تکنولوژی‌های جدید تضمین شود.

۳. آرمان مشترک اعضای ائتلاف که مستقل از سرنگونی جمهوری اسلامی دست یافتنی است، به عنوان مثال، تدوین و انتشار پیش‌نویسی برای قانون اساسی آینده ایران.

۴. اشراف اعضای ائتلاف به تفاوت‌های مهم خود، به رسمیت شناختن آنها و استفاده از آنها در حین تدوین قانون اساسی آینده، به عنوان محکی بر تاب‌آوری و جامعیت قانون،  به نحوی که پس از جمهوری اسلامی، وجود فضای رقابت سالم برای نیروهای سیاسی متکثر تضمین شود.
