ایجاد هم‌افزایی بیش از پیش بین خیزش‌های انقلابی متعدد، چه در داخل ایران، و چه در رابطه با نیروهای خارج از ایران، می‌تواند نقطه عطف جنبش مهسا در آستانه فصل دوم آن باشد. از تجمیع اخبار موجود در رسانه‌های مجازی این طور به نظر می‌رسد  که در ساعت نگارش این نوشته، افرادی با همین ذهنیت و امیدواری در حال تشکیل «شورای گذار» یا «ائتلاف» هستند. 

اما هر گروهی که می‌کوشد شورایی برای نمایندگی نیروهای انقلابی داخل و خارج ایران تشکیل دهد، برای موفقیت، ناگزیر است پاسخی دقیق و درخور به این پرسش بیاید، که چرا طی دهه‌های گذشته کوشش‌های مشابه هرگز موفق نبوده‌اند. 

نخستین پارامتر قابل تحلیل، ماهیت سازوکارهایی است که چنین گروه‌هایی در بدو تشکیل به خود دیده‌اند. هر گروهی که ماموریت «نمایندگی» دارد، در نبود سازوکارهایی که به طور شفاف اصل نمایندگی را تضمین، ترمیم و تقویت می‌کنند، دیر یا زود با اساسی‌ترین تهدید وجودی که همانا بحران مشروعیت است مواجه خواهد شد. مادامی که به معنای کلمه وفادار بمانیم، «ائتلاف» هم نمونه‌ای از این نوع گروه‌هاست. بنا به تعریف، یک ائتلاف شامل نمایندگانی از گروه‌های سیاسی است که برای تحقق ارزش‌ها و اهدافی مشترک با هم همکاری می‌کنند، هر چند تفاوت‌های بعضا مهم در سایر اهداف و ارزش‌هایشان را به رسمیت میشناسند. 

حال آنکه در ائتلاف‌های گذشته همواره حداقل یکی از گزاره‌های زیر صادق بوده است:

۱. افراد عضو اساسا ادعای نمایندگی هیچ گروه سیاسی را نداشته‌اند و لذا مورد اعتنای مردم و نهادهای بین المللی قرار نگرفته‌اند.

۲. افراد عضو ادعای نمایندگی برخی گروه‌های سیاسی را داشته‌اند، اما سازوکار این نمایندگی و شکل اتصال افراد به بدنه آن گروه‌های سیاسی روشن نبوده است و از این رو نگرش به آنها همواره به دیده تردید بوده است.

۳. تفاوت‌ها در اهداف و ارزش‌های گروه‌های سیاسی عضو در ائتلاف شفاف نبوده، یا اساسا تفاوت قابل ذکری وجود نداشته است و به این سبب گروه تشکیل شده از حیث تکثر و تنوع عملا در تعریف ائتلاف نگنجیده است.

۴. تفاوت‌های اهداف و ارزش‌های گروه‌های سیاسی شفاف بوده اما به رسمیت شناخته نشده و در نتیجه ائتلاف اندکی پس از تشکیل از هم پاشیده است.

۵. آرمان مشترک اعضای ائتلاف اهدافی سلبی همچون نابودی هر چه سریع‌تر جمهوری اسلامی  یا از این دست بوده است، که هرگز محقق نشده است. ترسیم چنین اهدافی، در صورت عدم تحقق، ائتلاف را به سرعت با بحران انگیزه و فرسایش مواجه می‌کند.

هر چند این بار از بابت مقبولیت اجتماعی، نام‌هایی همچون علی کریمی، حامد اسماعیلیون، مسیح علینژاد و رضا پهلوی، که در فضای مجازی به عنوان اعضاء ائتلاف مطرح می‌شوند، پایگاه قابل توجهی دارند، و این خود تفاوتی مهم با دفعات پیشین است، اما به نظر می‌رسد که از منظر سیاسی، هنوز دست کم تعدادی از پنج گزاره فوق درباره ائتلاف جدید صادق است. به عنوان مثال، روشن نیست که کدام گروه‌های سیاسی توسط این ائتلاف نمایندگی می‌شوند، سازوکار اتصال این افراد به آن گروه‌های سیاسی چیست، هدف مشترک آن گروه‌ها ورای سرنگونی جمهوری اسلامی چیست، و مهم تر آنکه، تفاوت‌های مهم در اهداف آن گروه‌ها پس از سرنگونی جمهوری اسلامی چه خواهد بود.

از بین این نام‌ها، تنها فردی که پیشینه لازم برای نمایندگی سیاسی را دارد رضا پهلوی است، اما خود او از پذیرفتن این نمایندگی ابا می‌کند. رضا پهلوی همواره تلاش کرده خود را از نیروهای سیاسی که او را نماینده خود می‌دانند جدا کرده و نقشی فراسیاسی برای خود تعریف کند. حداقل بر اساس اظهارات شخص او، نمی‌توان او را نماینده اختصاصی سلطنت‌طلبان، دمکرات‌ها، سکولارها، مذهبی‌ها یا هیچ نیروی سیاسی دیگری قلمداد کرد. این شکل از میانه‌یابی سیاسی که سلوکی شاهانه و پدرمآب را در پس خود پنهان دارد، متناسب با نیازمندی‌های عضویت در یک ائتلاف مترقی نیست.

 تصویری جایگزین از یک ائتلاف موثر را می‌توان چنین رسم کرد:

۱. اجماع تمام نیروهای ریشه دار و موثر در تاریخ معاصر ایران، اعم از گروه‌های سکولار، فمینیست، دمکرات، سلطنت‌طلب، چپ، مذهبی، ملی‌گرا و غیره که هر یک در مانیفست خود به روشنی اهداف و ارزش‌های خود را به اطلاع عموم رسانده‌اند و توسط چهره‌ای سیاسی در شورای ائتلاف نمایندگی می‌شوند.

۲. شفافیت سازوکار این نمایندگی، که می‌تواند از طریق رای مستقیم بدنه این گروه‌های سیاسی و با اتکا به تکنولوژی‌های جدید تضمین شود.

۳. هدف ثبوتی و دست یافتنی مشترک برای همه اعضای ائتلاف، فارغ از سرنگونی جمهوری اسلامی، به عنوان مثال، تدوین و انتشار پیش‌نویسی برای قانون اساسی آینده ایران به نحوی که پس از جمهوری اسلامی، وجود فضای رقابت سالم برای نیروهای سیاسی متکثر تضمین شود.

۴. اشراف اعضای ائتلاف به تفاوت‌های مهم خود، به رسمیت شناختن آنها و استفاده از آنها در حین تدوین قانون اساسی آینده، به عنوان محکی بر تاب‌آوری و جامعیت قانون.
